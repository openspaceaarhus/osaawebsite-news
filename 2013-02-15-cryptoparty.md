---
id: 1457
title: Cryptoparty
date: '2013-02-15T20:31:10+01:00'
author: agger
layout: post
guid: 'http://osaa.dk/?p=1457'
permalink: /index.php/2013/02/cryptoparty/
categories:
    - '1'
tags:
    - crypto
    - folkelab
---

[![cryptoparty](https://www.osaa.dk//wp-uploads/2013/02/cryptoparty-300x126.png)](https://cryptoparty.org/wiki/CryptoParty)OSAA arrangerer i samarbejde med [Aarhus Folkelab](http://folkelab.dk/archives/552) et cryptoparty på Aarhus Hovedbibliotek mandag den 18. februar kl. 16-18.

Begivenheden er også annonceret her: <http://folkelab.dk/archives/552>

Cryptoparty er en workshop, hvor du lærer at beskytte dit privatliv på nettet. Vi lærer at surfe anonymt, kryptere al kommunikation til og fra computeren og ser på, hvordan man kan foretage anonyme betalinger. Hvordan kan du gemme dig på nettet, så ingen kan se, hvem du er og hvilke hjemmesider, du besøger – og hvad skal du passe på for ikke alligevel at komme til at afsløre dig selv? Arrangementet består af to korte foredrag efterfulgt af en workshop, hvor man kan få hjælp og anvisninger til at installere den nødvendige software (tag gerne en bærbar med).

Kryptoteknologi er væsentlig for alle, der lægger vægt på at holde deres private kommunikation for sig selv. Man kan for eksempel bruge den til at gardere sig mod uønsket overvågning, almindelig uforsigtighed og “smuttere”. Noget af den teknologi, der gennemgås til workshoppen, er faktisk blevet brugt af bloggere og journalister i lande som Iran og Egypten til at undgå fængsel og tortur.

 **Hvad er cryptoparty?**   
Cryptoparty er en græsrodsbevægelse, der ønsker at udbrede kendskabet til den praktiske anvendelse af stærk kryptering. Bevægelsen blev grundlagt i august 2012, og udgår af bevægelsen for borgerrettigheder og privatliv på nettet, dvs. nogle af de samme kredse, som stod bag modstanden mod den nu kuldsejlede handelstraktat ACTA.

I Danmark har der været holdt CryptoParty hos PROSA samt i Ungdomshuset på Dortheavej – og nu altså også i Århus. På <https://cryptoparty.org/> kan man læse mere om bevægelsens mål og se, hvor der tidligere har været afholdt cryptoparties.