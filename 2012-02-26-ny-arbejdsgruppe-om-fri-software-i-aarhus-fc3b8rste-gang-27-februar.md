---
id: 1224
title: 'Ny arbejdsgruppe om fri software i Aarhus, første gang 27. februar'
date: '2012-02-26T14:14:10+01:00'
author: agger
layout: post
guid: 'http://osaa.dk/?p=1224'
permalink: /index.php/2012/02/ny-arbejdsgruppe-om-fri-software-i-aarhus-f%c3%b8rste-gang-27-februar/
tags:
    - hackfest
    - s3
---

Som jeg også fik annonceret til sidste [T3](../../2012/01/t%C2%B3-i-februar/), starter vi en ny arbejdsgruppe om fri software i Open Space Aarhus.

Gruppen vil arbejde politisk og socialt med fri software, idet vi holder fokus på *værdierne* bag fri software. Der er allerede meget fokus på “open source”, og hvordan man kan spare penge og få “smartere” programmer ved at “vælge open source”.

Selv for open source-bevægelsens succes har de helt fundamentale politiske og filosofiske ideer bag fri software dog vist sig at være vigtigere. Det, der gør en forskel, og som i længden vil tillade os at beholde vore almindelige borgerrettigheder også i et digitaliseret samfund, er muligheden for at undersøge, ændre, dele og videreudvikle de computerprogrammer, vi arbejder med i det daglige. Dette er forklaret nærmere i min artikel: [Fri software – filosofi og baggrund](http://www.modspil.dk/itpolitik/fri_software___filosofi_og_baggrund.html) samt i en masse gode artikler rundt om på nettet, for eksempel på [gnu.org](http://gnu.org/).

Møderne vil foregå i regi af [Free Software Foundation Europe (FSFE)](http://fsfe.org/), og de vil fungere som et regelmæssigt “[Fellowship Meeting](http://wiki.fsfe.org/CategoryFellowshipGroup)“, som det allerede foregår i 21 byer rundt omkring i Europa. Så hvis du allerede er [Fellow](http://fellowship.fsfe.org/) i FSFE, er disse møder for dig. Hvis ikke, er de også for alle, som er interesserede i at mødes med arbejdet omkring fri software i Danmark.

Den nye arbejdsgruppes *formål* er:

- at arbejde for at udbrede kendskabet til fri software i Danmark
- at arbejde for at udbrede bevidstheden om værdierne bag fri software i Danmark
- at arbejde for at udbrede brugen af fri software i Danmark.

Hvad der kan arbejdes med til møderne vil i høj grad være op til deltagerne. Ideer og hænder er velkomne!

Selv vil jeg gerne fokusere på tiltag, der kan gøre en reel forskel i forhold til gruppens formål. Jeg forestiller mig, at man kan skrive til folketingspolitikere, til partiernes IT-politiske ordførere og til lokalpolitiske nævn og udvalg.

En anden god idé vil være at skrive indstillinger til [Smart Aarhus](http://www.smartaarhus.dk/), hvor vi lægger vægt på, at al kommunikation med den nye digitale infrastruktur skal kunne foregå med fri software. Man kan også skrive til offentlige hjemmesider og gøre opmærksom på [PDF Readers](http://pdfreaders.org/) fremfor kun “Adobe Acrobat”, samt arrangere foredrag og afholde events i forbindelse med “mærkedage” som [Software Freedom Day](http://en.wikipedia.org/wiki/Software_Freedom_Day). Man kan også oversætte, skrive og uddele løbesedler og flyers. Mulighederne er mange, og som sagt forestiller jeg mig selv at fokusere på tiltag, som hurtigt kan gøre en reel forskel i forhold til mødernes formål. Men det kan du selv være med til at bestemme ved at møde op og komme med dine egne forslag.

Møderne vil foregå én gang om måneden, som udgangspunkt den sidste mandag i hver måned. Vi mødes første gang

**Mandag d. 27. februar kl. 19.00**

Vel mødt den 27. februar!