---
id: 376
title: 'Tech Talk Tuesday Troværdig Triumf'
date: '2010-08-04T10:54:36+02:00'
author: pedersen
layout: post
guid: 'http://osaa.dk/?p=376'
permalink: /index.php/2010/08/tech-talk-tuesday-trov%c3%a6rdig-triumf/
aktt_notify_twitter:
    - 'yes'
aktt_tweeted:
    - '1'
categories:
    - Nyheder
tags:
    - s3
---

Igår summede Open Space Aarhus af liv – ikke mindre end 56 mennesker trodsede sommerferien og mødte op til T³.

Aftenen skred frem som planlagt. Først introducerede formand Helle nye medlemmer for Open Space Aarhus med lidt hvem, hvad og hvordan. Herefter gik Mark på scenen og fortalte om hvordan man bygger en 3d scanner til David-systemet med en klar fokus på hardware delen. Rohde kom på, og vi kom helt ned og rode med bits i de krypterede DVB signaler, hvordan protokollerne er bygget op, hvad der kræves af nøgler og hvor eventuelle svagheder er i systemet.

Imellem alle foredrag var der små pauser, så man lige kunne nå at vende emnet med naboen og tanke op – midtvejs var der indlagt en større pause, så der var mere mulighed for at snakke / networke.

Anden halvdel blev indledt med lidt tekniske vanskeligheder, og vi byttede rundt i programmet, så vi tog Thomas med embedded udvikling først. Tiltrods for sine 16 år havde Thomas rodet med mange forskellige udviklingsplatforme, og vi hørte mere om hvad og hvordan det bliver gjort. Desuden så vi nogle af de mange projekter, Thomas havde arbejdet med. Aftenen blev rundet af Kim fra Seniorer Uden Grænser, der fortalte om hvad computergruppen laver, hvem der får gavn af computerne og hvordan de håndterer dem inden videresendelse – et interessant indblik i ComSuGs arbejde med mange spørgsmål fra salen.

Grillen var endeligt klar, og der blev serveret “profitable pølser” på terassen. Der var en del, der blev tilbage og spiste pølser, rodede med elektronik, kiggede rundt på alle de nye ting og lokaler og det blev relativt sent, inden OSAA lukkede ned for natten.

Undertegnede havde ikke lige været i lokalerne den sidste måneds tid og må sige, at her er sket meget. Seniorer Uden Grænser er ved at komme godt på plads, biblioteket har fået tilføjelser med sjove tekniske bøger og vi har arvet et enestående lager af elektronikkomponenter, maskiner, dimser og dippedutter.

Der kommer snart billeder, slides og andet fra T³! Der er dog noget, der tyder på, at vi ikke har ligeså meget video, som vi havde til sidste T³.