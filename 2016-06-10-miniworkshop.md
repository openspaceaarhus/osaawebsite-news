---
id: 2138
title: Miniworkshop
date: '2016-06-10T12:40:29+02:00'
author: Lars
layout: post
guid: 'http://osaa.dk/?p=2138'
permalink: /index.php/2016/06/miniworkshop/
---

[![](https://www.osaa.dk//wp-uploads/2016/06/Facebook-1024x537.png "Facebook")](https://www.osaa.dk//2016/06/miniworkshop/facebook/)

**Kom og lav en T-shirt med dit eget design!**

Tirsdag d. 21/6 vil der blive afholdt en lille uformel workshop i tekstiltryk ved brug af vinylskærer.

Her vil I få en introduktion til tekstiltrykkens verden samt en demonstration i, hvordan man bruger vores vinylskærer og det nødvendige software til at skære sine egne designs og få dem trykt på tekstil.

Vi har kun én vinylskærer, men da der også skal både klargøres grafik, oppilles vinyl og stryges, vil der være plads til god portion deltagere. Der vil også være ekstra folie og tekstil, så I kan prøve at stryge det på uden at være bange for at ødelægge jeres tekstil/design.

**Hvad skal jeg medbringe?**

- Grafisk design, du vil have på dit tekstil. Vektor-fomat er bedst, men et højtopløseligt bitmap-billede går også an.
- Tekstil – *Vi køber det gerne for dig*
- Vinyl (heat transfer/strygevinyl/strygefolie) *– Vi køber det gerne for dig.*
- Medbring desuden gerne din egen computer, hvorpå du skal tilrette grafik og indstille vinylskæreren.

**Hvor avanceret må mit design være?**

Til denne workshop vil vi beskæftige os med simple designs, som kan skæres på vinylskæreren.  
Derfor er det bedst, hvis dit design har simple, flade farver med veldefinerede linjer. Designet kan bestå af en farve, hvilket er nemmeste. To eller separerede farver, som også er nemt nok, men kræver skæring i flere folier. Designet kan også bestå af flere overlappende farver, hvilket igen kræver flere skæringere og desuden er en smule mere udfordrende at lave.

Husk at farverne skal kunne findes i udvalget af [vinyl](http://thelettershop.dk/56-strygefolie).

[![](https://www.osaa.dk//wp-uploads/2016/06/Go-1024x380.png "Go")](https://www.osaa.dk//2016/06/miniworkshop/go/)

Designs med flydende overgange, farve- og lyseffekter eller deciderede fotos er ikke optimalt ved denne workshop, om end de godt kan lade sig gøre, hvilket I også vil høre mere om – og muligvis få en demonstration af.

[![](https://www.osaa.dk//wp-uploads/2016/06/No-Go-1024x380.png "No Go")](https://www.osaa.dk//2016/06/miniworkshop/no-go/)

**Er der krav til tekstilen?**

Du er velkommen til selv at medbringe en t-shirt eller andet tekstil, hvorpå du vil have dit design. Tekstilet bør være nyt, og det er en fordel, at det er vasket en enkelt gang, men det er ikke et krav.

Du kan også købe labelfree tøj hos **[ShirtDesign](http://shirtdesign.dk/create/Label-Free?c=1187402)**, som ligger på **Silkeborgvej 41, 8000 Aarhus C**. Se nærmere i butikken eller på **<http://shirtdesign.dk/create/Label-Free?c=1187402>.** Alle deres labelfree-produkter er Øko-tex.

Ved denne workshop bør man bruge bomuldsprodukter, men noget af vinylen kan også stryges på polyester som f.eks. sportstøj.

**Hvad med vinylen?**

Vinylen kan købes flere steder på nettet, men det anbefales at købe hos **[The Lettershop](http://thelettershop.dk/56-strygefolie), Silkeborgvej 96, Aarhus C** eller via deres [hjemmeside](http://thelettershop.dk/56-strygefolie) <http://thelettershop.dk/56-strygefolie> . Det er dejligt nemt, da det ligger lige i nærheden, og de har et stort udvalg og meget rimelige priser.

Vinylen fås i flere varianter; glat, ru (minder om velour og giver noget dybde i designet), metallisk, neon og refleks.

**Er der krav til computeren?**

Programmet til at styre vinylskæreren hedder Silhouette Studio og kan hentes gratis på: <http://www.silhouetteamerica.com/software>. Det kan installeres på OSX og Windows.

Alt afhængig af din grafik og dine ønsker til design, bør du også have et program, der kan redigere vektor-grafik. Det kan f.eks. være det gratis InkScape https://inkscape.org/en/, Affinity Designer eller Adobe Illustrator.

**Hvad koster det?**

Der vil blive opkrævet et lille beløb til fælles materialer (ca. 15-40 kroner afhængigt af antal deltagere). Det går til ekstra folie i forskellige typer og farver, så vi kan prøve lidt af hvert samt måske spice vores designs lidt op. Hvis der er nok deltagere til at finansiere det, vil der også blive indkøbt printbar overførselstryk, så vi kan printe vores designs, hvilket muliggør mere avancerede designs. Alle overskydende materialer og evt. penge vil gå til foreningen.

Hertil kommer evt. indkøb til dit eget design.

**Indkøb af materialer**

Lars står gerne for indkøb af materialer til dit/dine design(s).

Hvis du ønsker, at han køber t-shirt eller andet tekstil, så skal gå ind på **<http://shirtdesign.dk/create/Label-Free?c=1187402>** og udvælge model, størrelse og farve.

Hvis du ønsker, at han køber vinyl, skal du gå ind på <http://thelettershop.dk/56-strygefolie> og udvælge type og farve(r).

Send bestillingen til <mail@lars-sorensen.com> med de udvalgte ønsker samt gerne eksempel på design og størrelse på det.

Hvis flere ønsker samme type/farve, sørger Lars for, at lave en samlet ordre på den enkelte type vinyl, så vi ikke køber unødvendigt meget af én farve.

Prisen bliver som det er oplyst på den enkelte forhandlers hjemmeside, og beløbet betales kontant eller via MobilePay senest på aftenen.

**Hvis I har spørgsmål om design eller andet, er I meget velkomne til at stille dem her.**

**Disclaimer:**

Workshoppen bliver afholdt af Lars Sørensen, som på ingen måder kalder sig selv ekspert inden for tekstiltryk eller vinylskæring, men han har absolut stor interesse for det og har efterhånden fået noget erfaring, som han nu gerne vil dele ud af til de, der måtte ønske det.