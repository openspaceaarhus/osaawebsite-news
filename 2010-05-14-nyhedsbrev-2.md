---
id: 32
title: 'Nyhedsbrev 2'
date: '2010-05-14T18:10:58+02:00'
author: pedersen
layout: post
guid: 'http://openspaceaarhus.dk/blog/?p=32'
permalink: /index.php/2010/05/nyhedsbrev-2/
aktt_notify_twitter:
    - 'no'
tags:
    - folkelab
---

# Open Space Aarhus starter nu!

Den 12/5 opnåede OSAA det nødvendige antal tilkendegivelser om betalinger fra medlemmer (34). Samtidig har vi fundet det, vi mener er det bedst mulige lokale.  
Vi flytter ind i lokalerne så snart det kan lade sig gøre. Det eneste, vi venter på, er at samle pengene til depositum og andre udgifter i forbindelse med opstarten.

## Betaling af kontingent: ASAP

For at få økonomien op at stå i foreningen, vil vi meget gerne have indbetalinger i en eller flere af disse kategorier fra hvert medlem (i prioriteret rækkefølge):

1. **Donationer og sponsorater**: Penge vi beholder uden at gøre andet til gengæld end at tænke hengivent på doneren.
2. **Lån**: Penge vi betaler tilbage på et senere tidspunkt (starten af 2011 siger budgettet) når der er luft i regnskabet. Der gives ikke renter på disse lån.
3. **Forudbetalinger af kontingent**: Det normale kontingent, blot betalt for en længere periode end 1 måned. 6-10 måneder er meget populært.
4. **Regulært kontingent**: Betal for en måned af gangen, første gang i dag, for fremtiden den sidste dag i måneden. Husk email adresse i emnefelt!

Hvis ikke andet er aftalt, vil vi regne med at alle betalinger er i kategori 3 eller 4, og vi vil modregne det månedlige kontingent i det enkelte medlems saldo.  
For at yde et regulært lån ud over kontingentet eller donere et beløb, skal kasseren kontaktes med oplysninger om betalingen, og hvis det er et lån, vil et gældsbrev blive udstedt.

Det er vigtigt for foreningen, at **alle betaler mindst 150 kr** (Juni måneds kontingent) så hurtigt som muligt, både fordi vi meget gerne vil kunne begynde på at flytte ind før 1/6, men også for at vi kan være helt sikre på hvor mange betalende medlemmer, vi kan regne med fremover.

Alle overførsler til foreningens konto skal bære indbetalerens email adresse, så vi kan finde vedkommende i vores regnskab med et minimum af bøvl. Bemærk, at anonyme indbetalinger vil blive kategoriseret som donationer!

Husk at registrere dig som medlem her: [http://openspaceaarhus.dk/blog/bliv-medlem/](../bliv-medlem/ "http://openspaceaarhus.dk/blog/bliv-medlem/")

## Lokalerne: Kantinen på Bryggervej 30

Lokalerne er kantinen på Bryggervej 30, tidligere ejet af Århus Købmandsskole. Der er 277 m² i alt, bestående af:

- Den store sal på 21×11 meter, med 6 store vindues partier og døre til det fri.
- To små depot rum på hver 3.3×3.3 meter, det ene med udsugning.
- Et industrikøkken på 3.3×7.1 meter, i rustfrit stål med håndvask, emfang og køledisk.

Hvis man ikke har set lokalerne er der en video online her:  
[http://www.youtube.com/watch?v=agg93xIc80U](http://www.youtube.com/watch?v=agg93xIc80U "http://www.youtube.com/watch?v=agg93xIc80U")

## Samarbejdet med “Seniorer Uden Grænser”

Vi har i OSAA indledt et samarbejde med Seniorer Uden Grænser (SUG), som er en forening bestående af særdeles erfarne herrer, der frivilligt indsamler PC hardware i .dk, rehabiliterer maskinerne, bland andet ved at installere Ubuntu, for til sidst at sende hardware og uddannelse af sted til Indien og Afrika.  
Samarbejdet består i, at SUG har indmeldt 7 medlemmer, og for at hjælpe OSAA igang har de endda indvilget i at betale alle 7 kontingenter et halvt år forud.

OSAAs bestyrelse byder SUG velkommen og vi ser frem til at vi kan samarbejde om andet og mere end blot at betale huslejen.